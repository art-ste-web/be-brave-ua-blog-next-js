---
title: 'Закордонні калібри боєприпасів (НАТО)'
excerpt: 'Калібри боєприпасів, які використовуються зі зброєю країн НАТО'
description : ""
date: '2023-05-28'
cover_image: '/images/posts/zbroya/nato_ammo/_Best-Long-Range-Calibers.jpg'
tags: [зброя]
slug : "boyeprypasy-nato"
author : ""
categories : ["Зброя"]
draft : false
---
В статті наведені закордонні боєприпаси найбільш поширених калібрів, які використовуються для нарізної зброї іноземного виробництва.

Зміст:
- [.223 Remington (.223 Rem)](#223-remington-223-rem)
- [5,56×45мм НАТО](#556×45мм-нато)
- [.308 Winchester (.308 Win)](#308-winchester-308-win)
- [7,62×51мм НАТО](#762×51мм-нато)
- [.300 Winchester Magnum (.300 Win Mag)](#300-winchester-magnum-300-win-mag)
- [.338 Lapua Magnum](#338-lapua-magnum)
- [.50 BMG (12,7×99mm NATO)](#50-bmg-127×99mm-nato)


## Умовні позначення
Калібр в країнах, що використовує метричну систему мір, визначається в міліметрах з, якщо це потрібно, двома знаками після коми.
**В країнах, що використовують англійську систему мір, калібр вимірюється в дюймах а для стрілецької зброї в десяткових долях дюйма (1 дюйм = 2,54 см)**. Для стрілецької зброї 0 перед позначенням не ставиться а на початку позначення використовується крапка: .45, .300. При цьому в США для позначення калібрів вітчизняної розробки зазвичай має значення лише 2 знаки після коми і калібр вимірюється в сотих доля дюйма: .25, .32, .40. Калібри закордонного (для США) походження зазвичай мають інші принципи позначення. У Великій Британії калібр вимірюється в тисячних долях дюйма: .303, .375. В той же час **слід окремо наголосити, що дюймове позначення калібру дуже часто умовне і не відповідає реальному калібру ствола і може служити лише орієнтиром**. Особливо це характерно для короткоствольної зброї. Так, наприклад, і .38 і .357 відповідають калібру 9 мм.

# .223 Remington (.223 Rem)
**.223 Remington** (позначається як 223 Remington і 223 Rem) — гвинтівковий патрон без фланця з вузьким горлечком. Розроблений у 1957 році компаніями Remington Arms і Fairchild Aircraft для Командування сил армії США у рамках проекту зі створення малокаліберної високошвидкісної вогнепальної зброї. .223 Remington є одним із найпопулярніших патронів широкого вжитку, який наразі використовується в широкому діапазоні напівавтоматичних і ручних гвинтівок, а також пістолетів. **Вважається цивільною версією штатного армійського набою 5,56×45 мм НАТО.**

![.223rem](/images/posts/zbroya/nato_ammo/223rem.jpg)

Характеристики .223 Rem |  |
:------ | :------:
Справжній калібр Кулі, мм: | **5,7**
Довжина набою, мм: | **57**
Довжина гільзи, мм: | **45**
Маса кулі, г: | **2,3**
Максимальний тиск, МПа: | **380**
Початкова швидкість кулі, м/с: |  **1140**
Енергія кулі, Дж: | **1300**

Хоча патрони дуже подібні до армійських набоїв 5,56×45 (зовнішніх відмінностей неозброєним оком практично не видно), насправді вони не ідентичні. 223 має тоншу гільзу та витримує менший тиск, ніж військовий. Також є деякі відмінності у розмірах. **Загалом з військової зброї, призначеної під штатний армійський набій 5,56×45 можна безпечно стріляти і .223rem, але тоді зброя матиме меншу купчастість. З цивільної зброї призначеної лише для .223 не рекомендується стріляти військовими набоями, оскільки це може становити небезпеку!**

Варто зазначити, що велика кількість зразків зброї, що офіційно помічена калібром .223 Remington, насправді має патронник під 5,56×45 мм. Це в основному стосується зразків з перероблених армійських екземплярів, зокрема цивільних версій різних армійських гвинтівок на кшталт [AR-15](https://uk.m.wikipedia.org/wiki/AR-15) та інших.


# 5,56×45мм НАТО
**5,56×45 мм НАТО** (офіційна номенклатура НАТО 5,56, але часто вимовляється як «п'ять-п'ятдесят-шість») — сімейство безфланцевих набоїв без оправи з вузьким горлечком, розроблене наприкінці 1970-х років у Бельгії компанією FN Herstal. Складається з набоїв SS109, L110 і SS111. 28 жовтня 1980 року відповідно до стандарту STANAG 4172, були стандартизовані, як другі стандартні службові нарізні набої для сил НАТО, а також багатьох країн, що не входять до НАТО.

![5,56x45](/images/posts/zbroya/nato_ammo/5_56x45.jpg)

Характеристики 5,56x45 |  |
:------ | :------:
Справжній калібр Кулі, мм: | **5,7**
Довжина набою, мм: | **57**
Довжина гільзи, мм: | **45**
Маса кулі, г: | **3,56-3,95**
Початкова швидкість кулі, м/с: |  **~1000**
Енергія кулі, Дж: | **1560-1889**

Набій 5,56 × 45 мм та штурмова гвинтівка [M16](https://uk.m.wikipedia.org/wiki/M16_(%D0%B0%D0%B2%D1%82%D0%BE%D0%BC%D0%B0%D1%82%D0%B8%D1%87%D0%BD%D0%B0_%D0%B3%D0%B2%D0%B8%D0%BD%D1%82%D1%96%D0%B2%D0%BA%D0%B0)) були взяті на озброєння піхотних підрозділів збройних сил США як тимчасове рішення, аби подолати проблеми з вагою та відбоєм набоїв 7,62 × 51 мм та штурмової гвинтівки [M14](https://uk.m.wikipedia.org/wiki/M14_(%D0%B0%D0%B2%D1%82%D0%BE%D0%BC%D0%B0%D1%82%D0%B8%D1%87%D0%BD%D0%B0_%D0%B3%D0%B2%D0%B8%D0%BD%D1%82%D1%96%D0%B2%D0%BA%D0%B0)).

5,56 × 45 мм НАТО дав поштовх міжнародній тенденції створення відносно легшої зброї для набоїв невеликого калібру, які створюють менший відбій та підвищують точність автоматичного вогню. Згодом, схожі проміжні набої були розроблені і впроваджені в Радянському Союзі (5,45 × 39 мм) та Китаї (5,8 × 42 мм).

# .308 Winchester (.308 Win)
**.308 Winchester** — унітарний гвинтівковий набій без закраїни з гільзою пляшечної форми на основі якого був створений військовий набій 7,62×51 мм НАТО (схожі але не ідентичні). Набій був представлений в 1952 році, за два роки до прийняття НАТО набоїв калібру 7,62×51 мм. Вінчестер (дочірня компанія Olin Corporation) запропонувала новостворений набій на ринку під торговою маркою «.308 Winchester».

![308-win](/images/posts/zbroya/nato_ammo/308_Win.jpg) 

**Попри істотну схожість з військовим набоєм 7,62×51 мм НАТО, набої .308 не ідентичні, через що існують певні застереження щодо використання одних набоїв замість інших.** Однак, Інститут виробників спортивної зброї та боєприпасів (SAAMI) вважає безпечним використання військових набоїв у зброї, створеної під набої .308 Вінчестер.

Характеристики .308 Win |  |
:------ | :------:
Справжній калібр Кулі, мм: | **7,8**
Довжина набою, мм: | **71**
Довжина гільзи, мм: | **51**
Маса кулі, г: | **10**
Початкова швидкість кулі, м/с: |  **860**
Енергія кулі, Дж: | **2648**

# 7,62×51мм НАТО
**7,62×51 мм НАТО** (цивільне позначення даного патрону .308 Вінчестер — схожі, але не ідентичні) — набій, розроблений в кінці 1940-х Департаментом озброєнь США, а в 1953 році був затверджений як стандартний патрон для стрілецької зброї країн НАТО. Цей патрон розроблявся як полегшений варіант набою .30-06 Springfield (7,62x63 мм), у розрахунку на досягнення тієї ж балістики та енергетики боєприпасу при зменшенні його розмірів за рахунок меншого за масою заряду більш потужного і сучасного пороху в зменшеній гільзі.

![7,62x51](/images/posts/zbroya/nato_ammo/7_62_nato.jpg)

Набої 7,62×51 мм НАТО призначені для використання військовими силами у гвинтівках та кулеметах. У Збройних силах США ці набої з'явились разом із гвинтівкою M14 та кулеметом M60 у 1950-х роках. У країнах Західної Європи найвідомішою гвинтівкою під цей набій стала [FN FAL](https://uk.m.wikipedia.org/wiki/FN_FAL), розроблена бельгійською зброярнею Fabrique Nationale de Herstal. Пізніше, в армії США M14 було замінено на M16, яка використовує менший за калібром набій, 5,56×45 мм. Тим не менш, M14 та чимало інших видів вогнепальної зброї, що використовують набій 7,62×51 мм, продовжують подекуди використовуватись, зокрема це стосується кулеметів та снайперських гвинтівок.

Характеристики 7,62x51 |  |
:------ | :------:
Справжній калібр Кулі, мм: | **7,62**
Довжина набою, мм: | **~70**
Довжина гільзи, мм: | **51**
Маса кулі, г: | **9,7**
Початкова швидкість кулі, м/с: |  **850**
Енергія кулі, Дж: | **3504**

# .300 Winchester Magnum (.300 Win Mag)
**.300 Winchester Magnum (також відомий як .300 Win Mag або 300WM) (7,62×67mmB, 7,62x66BR)** — це патрон для гвинтівки Magnum з вузьким горлом та з поясом, який був представлений Winchester Repeating Arms Company в 1963 році.

![.300 win mag](/images/posts/zbroya/nato_ammo/300_Win_Mag.jpg)

.300 Winchester Magnum надзвичайно універсальний і був прийнятий на озброєння широким колом користувачів, включаючи мисливців, стрільців, військових підрозділів та правоохоронних органів.

Характеристики .300 Win Mag |  |
:------ | :------:
Справжній калібр Кулі, мм: | **7,62**
Довжина гільзи, мм: | **67**

У 2009 році уряд США придбав боєприпаси відповідного класу MK 248 MOD 1 .300 Winchester Magnum для використання в адаптованих системах снайперської зброї [M24](https://uk.m.wikipedia.org/wiki/M24_(%D1%81%D0%BD%D0%B0%D0%B9%D0%BF%D0%B5%D1%80%D1%81%D1%8C%D0%BA%D0%B0_%D0%B3%D0%B2%D0%B8%D0%BD%D1%82%D1%96%D0%B2%D0%BA%D0%B0)) та інших снайперських гвинтівках, таких як [Mk.13](https://en.m.wikipedia.org/wiki/Mk_13_rifle) ВМС США.

# .338 Lapua Magnum
**.338 Lapua Magnum (8,6×70 мм або 8,58×70 мм)** — набій центрального бою з гільзою пляшкової форми, без виступу за краї, розроблений для військових снайперів для ефективної стрільби на велику відстань. Війни в Афганістані та Іраку на практиці довели його ефективність і сприяли істотному поширенню. .338 Lapua має подвійне призначення: боротьбу з живою силою і технікою супротивника. Але можливості боротьби з технікою обмежені меншою кінетичною енергією кулі, особливо в порівнянні з .50 BMG.

![.338 lapua mag](/images/posts/zbroya/nato_ammo/338_Lapua.jpg)

Куля здатна пробивати кращі за стандартні бронежилети на відстані до 1000 м, а максимальна ефективна відстань вогню сягає 1750 м. 

Характеристики .338 Lapua Mag |  |
:------ | :------:
Справжній калібр Кулі, мм: | **8,6**
Довжина набою, мм: | **~93**
Довжина гільзи, мм: | **69**
Маса кулі, г: | **12,96**
Початкова швидкість кулі, м/с: |  **1005**
Енергія кулі, Дж: | **6734**

У листопаді 2009 року британський снайпер [Крейг Гаррісон](https://uk.m.wikipedia.org/wiki/%D0%9A%D1%80%D0%B5%D0%B9%D0%B3_%D0%93%D0%B0%D1%80%D1%80%D1%96%D1%81%D0%BE%D0%BD_(%D1%81%D0%BD%D0%B0%D0%B9%D0%BF%D0%B5%D1%80)) пострілом із гвинтівки L115A3 Long Range Rifle (AWM) встановив світовий рекорд на влучний постріл у бойових умовах на відстань 2475 м. Він використав нестандартний набій підвищеної потужності 91,4 мм завдовжки і 16,2 г (250 гран) кулею з високим аеродинамічним коефіцієнтом LockBase B408.
Також набій використовується для снайперських гвинтівок [Barrett MRAD](https://uk.wikipedia.org/wiki/Barrett_MRAD).

# .50 BMG (12,7×99mm NATO)

**12,7×99mm NATO чи .50 BMG** (абр. від Browning Machine Gun) — набій калібру 12,7-мм, розроблений для кулемета [M2 Browning](https://uk.m.wikipedia.org/wiki/Browning_M2) в кінці 1910-х років. Офіційно прийнятий на озброєння 1921 року. По суті є збільшеним варіантом гвинтівкового набою .30-06. Після Другої світової війни набій був стандартизований в НАТО (STANAG 4383) і випускається різними країнами-учасницями НАТО за єдиними технічними умовами.
Також використовується для великокаліберних снайперських гвинтівок [Barrett M82](https://uk.m.wikipedia.org/wiki/Barrett_M82).

![50_bmg](/images/posts/zbroya/nato_ammo/50_bmg.jpg)

### Матеріали по темі:
- [Довідник з набоїв для стрілецької зброї](/biblioteka/zbroya#4)