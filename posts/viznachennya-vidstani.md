---
title: 'Способи визначення відстані на місцевості'
excerpt: "Визначення відстані до об'єкта різними способами"
description : ""
date: '2023-01-07'
cover_image: '/images/posts/rozvidka/dist-cover.jpg'
tags: [розвідка, корисні_навички]
slug : "vyznachennya-vidstani"
author : ""
categories : ["Орієнтування", "Розвідка"]
draft : false
---
Зміст:
- [Вимірювання відстані окомірно](#вимірювання-відстані-окомірно)
- [Вимірювання відстані кроками](#вимірювання-відстані-кроками)
- [Визначення відстаней за лінійними розмірами предметів](#визначення-відстаней-за-лінійними-розмірами-предметів)
- [Визначення відстані за співвідношенням швидкості звуку і світла](#визначення-відстані-за-співвідношенням-швидкості-звуку-і-світла)


## Вимірювання відстані окомірно

Швидкий спосіб визначення відстаней, але його точність залежить від величини відстані, що визначається, умов спостереження і досвіду спостерігача. У досвідченого спостерігача **помилка у визначенні відстані 1км складає 10-15%, у недосвідченого — 30-50%.** При збільшені відстані збільшується і помилка. Тому уміння впевнено і швидко визначати відстані до цілей противника — важлива вимога ведення сучасного динамічного бою.

Визначення відстані окомірно використовується в тих випадках, коли неприпустиме ніяке зволікання, а умови не дозволять використовувати карту або прилади, для більш точного визначення відстані, або коли ці засоби відсутні.

Відстань можна визначити за відрізками місцевості. Найпоширеніший прийом, який полягає в здібності кожного уявляти на місцевості звичні відстані, наприклад, 50, 100, 150, 200, 300 м.
Зорове вираження від обраного масштабу в пам’яті вимірюючого є індивідуальним масштабом окоміру.

Необхідно запам’ятати на місцевості відрізки 50, 100 м і відкладенням цих відрізків визначити відстань до різноманітних предметів.
При цьому необхідно пам’ятати, що зі збільшенням відстаней уявна величина відрізка в перспективі постійно скорочується, а впадини приховують відстані.

**Для швидкого визначення відстані з якомога меншою помилкою необхідне систематичне тренування в найрізноманітніших умовах.**

При визначенні відстані необхідно пам’ятати наступне:

  - великі та чіткі предмети здаються завжди ближчими;
  - при спостереженні вгору здається, що предмети ближче, а вниз — далі. 
  - якщо між спостерігачем і предметом немає інших об’єктів, здається, що він ближче, якщо є — далі;
  - при спостереженні через водні простори, лощини та інші пониження рельєфу відстані здаються меншими;
  - при спостереженні в ясний сонячний день предмети здаються ближчими, ніж при спостереженні при похмурій погоді та в сутінках;
  - предмети яскравих кольорів (червоного, жовтого, білого) здаються ближчими, ніж предмети темних кольорів (чорного, синього, сірого). 
  - група людей здається завжди ближче, ніж одна людина на такій же відстані;
  - людина, що лежить здається далі, ніж людина, що стоїть;
  - на рівній та одноманітній місцевості (в лузі, полі, на снігу) предмети здаються ближчими.

Також при визначенні відстані окомірно можна орієнтуватися на ступінь видимості предмета або на зовнішній вигляд предмета. Прийом ґрунтується на ступені сприйняття кольору, обрису та деталей предмета, до якого визначається відстань, а також зрозумілої видимості предмета та його висоти, що здається, якщо вона відома.
Відомо, що з віддаленням видимість предмета зменшується, але ступінь цього зменшення дуже важко помітний тому, що залежить від багатьох причин: обрисів предмета, його забарвлення в порівнянні з оточуючим середовищем, його освітленості, прозорості повітря, гостроти зору тощо (див. табл.2).

Для визначення відстані можна користуватись наступними довідковими даними ( Таблиця 1).

***Таблиця 1***

Ознаки видимості | Відстань
:------ | ------:
Видно будинки сільського типу | 5 км
Розрізняються вікна в будинках | 4 км
Видно окремі будинки, димарі на покрівлі будинків | 3 км
Видно окремих людей | 2 км
Танк можна відрізнити від автомобіля, видно стовпи ліній зв’язку | 1500 м
Видно стволи гармат, стовбури дерев у лісі | 1000 м
Помітні рухи рук та ніг людини | 700 м
Видно башту танка, помітно рух гусениць | 500 м
Видно ручний кулемет, колір одягу, овал обличчя | 250 м
Видно черепицю на покрівлях будинків, дріт на кілках | 200 м
Видно подробиці зброї солдат | 150 м
Видно риси обличчя, руки, деталі стрілецької зброї | 100 м
Видно очі у виді крапок | 70 м
Видно білки очей | 20 м

## Вимірювання відстані кроками
Рахунок ведуть парами кроків. **Для визначення середньої довжини пари кроків треба декілька разів пройти відрізок у 100м і розділити на отриманий середній результат.** 
Наприклад, при вимірюванні відстані отримаємо 54 та 56 пар кроків. Середнє число пар кроків 55. Довжина пари кроків буде: 100м / 55 пар кр. = 1,8 м.
В подальшому отриману величину можна використовувати для вимірювання відстаней.

Також для приблизного визначення довжини кроку у загальному випадку можна використати формулу

![step dist](/images/posts/rozvidka/step-formula.png)

де D - довжина кроку, см;  в - зріст (висота) людини, см.

Проте довжина кроку людини залежить від багатьох чинників (фізичних даних, умов місцевості, на якій доведеться виконувати завдання тощо), а тому кожному військовослужбовцю потрібно знати довжину пари кроків, оскільки вимірювання відстані на місцевості ведеться, зазвичай, парами кроків

## Визначення відстаней за лінійними розмірами предметів

**Лінійкою на відстані 50см від очей, вимірюють у міліметрах висоту предмета, що спостерігається. Висоту предмета в сантиметрах ділять на кількість міліметрів на лінійці, що закривають предмет; результат множать на постійне число 5 і отримують відстань до предмета в метрах.**

Наприклад, сільський будинок висотою 6м затуляє на лінійці відрізок 10 мм, а вишка висотою 20м — 5мм. Отже, відстань до будинку — 300м, до вишки — 2 000м.

![distance img](/images/posts/rozvidka/distance.jpg)

***Для впевненого використання у бойовій практиці цього способу необхідно знати розміри деяких місцевих предметів, бойової техніки противника та інші. Наприклад, легко запам’ятати, що середній зріст людини — 1,7м. Відстань між стовпами лінії зв’язку — 60м, висота яких 6м. Такої ж висоти і будинки сільського типу, а один поверх багатоповерхівки — 3м. Висота вантажного автомобіля — 2,5м; така ж висота і у танка, а його довжина та ширина — 6 і 3 метри відповідно.***

Таким чином, якщо вогнева точка противника знаходиться на даху багатоповерхівки, один поверх якої закривається 6мм на лінійці, то відстань до цілі буде 250м, а якщо противник веде мінометний обстріл з позиції поруч із сільським будинком, який закривається 5мм на лінійці, то відстань відповідатиме 600м.

## Визначення відстані за співвідношенням швидкості звуку і світла

**Звук розповсюджується у просторі зі швидкістю 330 м/с, або 1км за 3с**, а світло — практично миттєво. Таким чином, **відстань у кілометрах до місця, де пролунав постріл, дорівнює числу секунд, які пройшли від моменту спалаху до моменту, коли був почутий звук пострілу, поділеному на 3.**

Наприклад, спостерігач почув звук пострілу через 9 секунд після спалаху гармати. Відстань до місця спалаху: D = 9 : 3 = 3км.

### Визначення відстані на слух. Безвітряної ночі нормальний слух людини джерело шуму почує на відстані, вказаній у таблиці:

Джерело шуму | Відстань
:------ | ------:
Кррки людини | 40 м
Тріск здаманої гілки | 80 м
Неголосна розмова, кашель, заряджання зброї | 100 м
Стук сокири | 300 м
Падіння зрубаних дерев | 600 м
Рух автомобіля по шосе | 800 м
Поодинокі постріли з автомату | 2-3 км
Стрільба чергами, рух танків (рев моторів) | 3-4 км
Гарматна стрільба | 10-15 км

### Матеріали по темі:
[Матеріали з військової топографії, орієнтування на місцевості](/biblioteka/topographiya/)