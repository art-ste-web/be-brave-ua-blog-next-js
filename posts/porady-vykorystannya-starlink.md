---
title: '10 порад щодо використання Starlink'
excerpt: 'Практичні поради, засновані на наявному досвіді користування терміналами Starlink'
description : ""
date: '2022-07-18'
cover_image: '/images/posts/starlink-antena.png'
tags: [зв'язок, starlink]
slug : "porady-vykorystannya-starlink"
author : ""
categories : ["зв'язок"]
draft : false
---

1. Щойно ви отримали Starlink – **сфотографуйте наклейку на коробці KIT ID**. Це особливо важливо, якщо комплект отриманий від волонтерів, а не виданий ЗСУ. Ця інформація може знадобитись у багатьох випадках. Наприклад, якщо ворог захопить ваш термінал, то щоб відключити його від інтернету, потрібно знати KIT ID. Крім того, необхідно знати Starlink ID, який доступний у вкладці Advanced з додатка на смартфоні або через вебінтерфейс.
Також важливо, щоб командир і ще хтось із довірених осіб (але не в зоні бойових дій) мав доступ до персонального кабінету керуванням Starlink. Знову ж таки, якщо Starlink волонтерський, то рано чи пізно потрібно буде поповнити рахунок.

2. **Якщо ви перебуваєте на самому «нулі», то будьте дуже обережними з WiFi** – він засікається на відстані до 3 км звичайними ручними аналізаторами спектра. Якщо говорити про безпілотники чи ворожі засоби РЕБ зі встановленим на них спеціальним обладнанням, то вони можуть бачити WiFi і до 10 км. На мою думку, на «нулі» краще взагалі WiFi не користуватись. 

3. Щоб сховати антену від візуального спостереження та захистити від уламків, найкраще викопати яму розміром 1х1х1 метр і помістити її туди. Майте на увазі, що антені треба добре «бачити» горизонт, **кут огляду має становити мінімум 170** градусів. Окрім того, зважайте, що більшість супутників знаходиться з північної сторони, тож звідти вона має краще проглядатися.

4. Не треба накривати яму з антеною склом. Скло містить окиси металів і створює зайві перешкоди для проходження сигналу, а головне – зайве нагрівання. **Взагалі будьте обережні, коли чимось накриваєте антену – це може призвести до її перегріву.** Достатньо прикрити антену маскувальною сіткою. Якщо ви використовуєте чорні пакети для маскування, то стежте за перегрівом. А ще давайте антені «подихати», щоб вийшла волога, яка в ній конденсувалася, інакше це виведе з ладу термінал.

5. Засікти антену Starlink спеціальними приладами вкрай важко. Ми проводили експерименти і з’ясували, що на землі **аналізатор спектра засікає антену на відстані 50–60 метрів**. Безпілотник згори може засікти Starlink, тільки якщо пролетить прямо над ним, що малоймовірно. Крім того, на тому безпілотнику має бути аналізатор спектра на 14 ГГц, та я взагалі не впевнений, що такі є.

6. Улітку Starlink погано видно в тепловізор. «Тарілка» нагрівається до 40 градусів, тоді як дерева можуть нагріватись до 40–50 градусів. Тобто на фоні довкілля антена взагалі непомітна.

7. Антена Starlink не боїться дощу, проте не настільки, щоб занурювати її під воду. Нещодавно до нас приїхала неробоча антена, бо пішов сильний дощ, і в хлопців яму залило водою так, що тарілка «пірнула з головою». **Тому робіть в ямі дренаж або виймайте антену в разі сильних дощів.**

8. **Будьте дуже обережні з конекторами кабелів. Вони чутливі до ударів, і їх треба тримати в чистоті.** Якщо кудись переїжджаєте, то замотайте чимось кінці кабелю, щоб захистити конектори від бруду.
Для розуміння: живлення і сигнал ідуть по всіх 8 дротах, тож якщо хоча б один із контактів буде пошкоджено або забруднено, кабель працюватиме погано або не працюватиме взагалі. А кабелі «другої версії» взагалі дуже ніжні, варто один раз наступити – і вони вже не працюють. Конектор купити взагалі неможливо, кабель можна замовити на сайті Starlink, проте треба довго чекати і коштує він більше $100.

9. Стандартна довжина кабелю до антени складає 30 метрів, ми подовжували його до 60, тобто допаювали ще 30 метрів. Узагалі цей стандарт розрахований на 100 метрів, проте я не рекомендував би його так подовжувати. Що довший кабель, то більшим є затухання по постійному струму, особливо це може бути відчутно зимою, коли вмикається антиобледеніння і підігрів антени.

10. Порада для волонтерів. Коли ви привезли в Україну Starlink – увімкніть його і перевірте, чи працює. Бо трапляються непоодинокі випадки отримання непрацюючих пристроїв. 
З’ясовується, що Starlink активований в Польщі, не активована послуга portability, немає доступу в особистий кабінет, і все це затягує час.

Джерело: [Сили територіальної оборони ЗСУ](https://www.facebook.com/TerritorialDefenseForces)